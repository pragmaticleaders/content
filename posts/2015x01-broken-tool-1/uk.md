---
title: "Зламаний Інструмент #1 : наслідки"
slug: "zlamanyy-instrument-1"
disqus: "Broken Tool"
excerpt: "Великі і малі проблеми від неробочих управлінських інструментів"
created_at: 2015-01-09 00:00:00 +0000
kind: article
author: xaos
tags:
    - management
    - tales
---

Чим довше корабель в плаванні, тим повільніше пливе, гірше маневрує та спалює більше палива.  Так, під кінець сезону, швидкість судна може впасти на 40%.  А все через обростання днища різними морскими організмами -- так званим бентосом -- в основному, колоніями ракоподібних і молюсків.

![Підводний човен обріс морскими організмами](/assets/img/SubmarineBioFouled.jpg)

В цьому плані лідери і кораблі схожі.  Тільки лідери обростають не бентосом, а неробочими управлінськими інструментами, практиками і процесами різного рівня токсичності.

Низький Рівень Токсичності
--------------------------

Від інструменту, як кажуть, ні холодно, ні тепло.  Ніякої прямої шкоди він не завдає, а мала ефективність не призводить до негативних насліднів.  У нас просто нема проблеми, яку інструмент мав би вирішувати.  А це може означати, що

- проблема -- в принципі, надумана;
- проблема -- в принципі, існує, але нас не стосується;
- проблема -- існує, нас стосується, але наразі не актуальна;
- проблема -- існує, нас стосується, актуальна, але вирішується іншим інструментом.

І все б нічого, але будь-який інструмент споживає ресурси -- часові, організаційні, грошові -- яким можна знайти краще застосування.

> Історія #1, яку за бокалом віскі якось розповів мені знайомий бізнесмен Віктор (ім’я змінено).
>
> Віктор практикував щоденні півгодинні наради з усіма своїми працівниками.  З часом компанія виросла і наради перестали вирішувати які-небудь реальні задачі, але продовжували відбуватися по інерції.
>
> У Віктора є син.  Якось у початковій школі вони проходили тему часу і його вимірювання.  Допомагаючи синові розібратися з темою, Віктор, як приклад, просумував час всіх цих нарад за рік.  Здивувався. Коли син пішов спати, Віктор перерахував ще раз, з врахуванням відпусток і вихідних. А також часу прийти на нараду (+5хв) і вернутися з неї (+5хв).  Вийшло більше 19ти робочих днів. Майже робочий місяць.  Для кожного працівника компанії.
>
> Віктор ще раз перевірив, що по всіх проектах має налагоджений комунікаційний канал, і скасував щоденні наради.  

Середній Рівень Токсичності
---------------------------

Якщо ж деяка управлінська проблема таки існує, то неробочий інструмент для її вирішення може зіграти з нами злий жарт.  Іноді сама його наявність створює ілюзію того, що проблема вирішена -- тому задача пошуку справді ефективного інструменту навіть не ставиться.  Як кажуть майстри -- в повну чашу води не наллєш.

> Історія #2, з власного досвіду.
>
> Якось я боровся з запізненнями в своїй команді штрафами.  У нас була коробка, в яку при спізненні треба було положити певну суму готівки.  Час від часу коробка спустошувалася і команда йшла на піцу/пиво. Це дозволило нам відносно часто влаштовувати вилазки в піцерію, але ніяк не вирішувало проблеми спізнень.  Та все ж, поки коробка стояла в кімнаті, в моїй голові ця задача була закрита.
>
> Мені пощастило.  Одного дня спізнилося більше половини команди.  І от, стоячи в напівпорожній кімнаті, я більше не міг ігнорувати об’єктивної реальності і усвідомив нарешті, що інструмент не працює.
>
> Коробка відправилася у забуття, піца/пиво перейшли в самооплатний режим, а я нарешті задумався, що з тим всім робити.

Високий Рівень Токсичності
--------------------------

Інструмент, мало того, що не працює, так ще й приносить пряму шкоду, стоїть на заваді розвитку або блокує вирішення проблем.  Причому ці негативні ефекти часто проявляються в областях, мало пов’язаних з самим інструментом.

> Історія #3, яку я приніс з Lviv PM Day 2014.  Після мого виступу на тему вигорання лідерів, один з учасників підійшов до мене, і між нами відбулася приблизно така розмова.
> 
> {:.dialog}
> - Знаєш, все, що ти розказував -- це про мене.  Я був програмістом, добре розібрався з тим чим ми займаємся, і тому завжди уявляв, що робити, і пропонував технічні рішення.  Потім мене підвищили до менеджера.  Я був не проти і взявся до нових обов’язків.  Але програмісти і далі очікують, що я буду продовжувати приймати всі технічні рішення.  Ми збираємся на технічні мітінги, а всі мовчать і чекають, коли я щось запропоную.  Я працюю по 10-12 годин і вже зашиваюся...
> - Ок.  А в тебе взагалі є хтось, хто міг би потягнути цю роботу?
> - Є один -- шарящий, відповідальний.  Я з ним говорив -- йому цікаво розвиватися в цьому напрямку.
> - ... і?
> - Тут така справа: коли ми з ним один-на-один обговорюєм задачі, то все ок, а на загальному мітінгу, при всіх, чомусь не може... тому мовчить, і в результаті я знову все вирішую сам...
> - Ок.  Тобто, чи правильно я розумію, що у вас є така штука, як технічні мітінги. На них ви придумуєте, як технічно зробити проект, і розбиваєте його на задачі?
> - Так.
> - Але інженери в процес не включаються, обговорення не виходить, і все зводиться до того, що ти сам все придумуєш і просто розказуєш всім що і як робити?
> - Точно!
> - А інженери не відчувають відповідальності за роботу, демотивуються і їх доводиться постійно копати?
> - Ну... мабуть...
> - З іншого боку, власне мітінги є суттєвою перешкодою для твого перспективного програміста? 
> - Так.
> - Тоді навіщо вони тобі?
> - Тобто!?...ти що, пропонуєш відмінити технічні мітінги!!?
> - В данному форматі вони все одно не працюють.
> - Хм, а реально...

Ми потім проговорили ще з пів години.  Нажаль, я не знаю, в які рішення втілилася наша розмова, але вона добре ілюструє, як неробоча управлінська практика може блокувати вирішення наявних проблем.

## ---

У цьому дописі ми розглянули і класифікували шкоду від неробочих управлінських інструментів.  У наступних частинах ми розглянемо, звідки вони взагалі з'являються в нашому арсеналі, чому з цим важко боротися, і що ж, в кінці кінців, робити. 
