---
title: "MBA за 2 дні"
created_at: 2014-10-30 3:00:00 +0000
kind: article
slug: "mba-za-2-dni"
tags:
    - training
    - review
---
Що змусило більше сотні серйозних і занятих людей приїхати на море в холодну і мокру пору та ще й заплатити за це сумнівне задоволення в середньому по $1000?

Винуватець добре виглядає в свої 70, бадьорий і активний – Браян Трейсі, бізнес-тренер світового рівня.  Саме його тренінг “Тотальна майстерність в бізнесі ~ МБА за 2 дні” компанія “VEDA” організувала в Одесі 17–18 жовтня. 

![Тренінг Браяна Трейсі](http://veda.od.ua/images/cms/data/brajan_trejsi_2daymba/dsc0544.jpg)

Свою долю користі від семінару отримали всі хто хотів – частина його була присвячена темам персональної ефективності, цілепокладання і керування часом.  Це були найпрактичніші модулі з набором готових інструментів по роботі над собою.

Та вже ж, в першу чергу, семінар розрахований на топ-менеджерів і власників компаній.

В назві семінару – “MBA за 2 дні” – є певний сенс.  Браян проходиться по різних аспектах бізнесу, таких як планування, маркетинг, продажі, управління портфелем продуктів, управління якістю продукта, рекрутинг та утримання працівників.  Пояснює навіщо міряти бізнес цифрами, якими, як, і що потім з цим робити.  Браян не вдається в деталі, не дає готових рецептів – що, в принципі, і неможливо в рамках формату.  Він радше окреслює принципи і підходи, дає усушену і рафіновану вижимку знань.

Тим не менше, інформація достатньо практична, в тому сенсі, що на її основі можна реально починати щось робити.  Тут варто пам’ятати, що диявол ховається у деталях.  Так наприклад, я не зовсім погоджуюся з запропонованими методами мотивації - власне через велику кількість деталей і ньюансів у цій темі.

Кожен модуль завершується списком запитань, на які Браян пропонує відповісти прямо на тренінгу – змушує задуматися, проаналізувати певний аспект бізнесу або себе самого, виявити провтики і можливості для розвитку.  Мабуть, це найцінніша частина тренінгу.  В нашій групі ми зійшлися на думці, що перше наближення ми, як могли, прописали, але, в принципі, там є роботи на кілька місяців - інколи на самоті з пляшечкою віскі, інколи з партнерами, а інколи разом з командою спеціалістів.

І рефреном в кожному блоці питань:  Якою буде твоя одна, але негайна наступна дія? Як будеш міряти її успішність?  Які строки виконання?  Метод настільки прямолінійний, в лоб... але виглядає робочим.

Що на виході? Значно краще розуміння бізнесу, вправи на подумати і готовий план дій.  І таки да – я тепер сертифікований MBA!

![Сертифікат MBA](/assets/img/BrianTracyMBACert.png)

А якою буде твоя одна, але негайна наступна дія?
